<!DOCTYPE html>
<html lang="nl-BE">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Het is te zot voor woorden - De Standaard</title>
    <style>
        body {
            font-family: "Libre Franklin", sans-serif;
            line-height: 1.6;
            color: #333;
            max-width: 800px;
            margin: 0 auto;
            padding: 20px;
            background-color: #fff;
        }
        h1 {
            font-family: Arnhem, serif;
            font-size: 32px;
            line-height: 1.1;
            margin-bottom: 10px;
        }
        h2 {
            font-family: Arnhem, serif;
            font-size: 20px;
            font-weight: 300;
            color: #666;
            margin-bottom: 20px;
        }
        .meta {
            font-size: 14px;
            color: #999;
            margin-bottom: 30px;
            border-bottom: 1px solid #eee;
            padding-bottom: 10px;
        }
        .main-image {
            width: 100%;
            height: auto;
            margin-bottom: 10px;
        }
        .caption {
            font-size: 12px;
            color: #666;
            margin-bottom: 30px;
        }
        .content p {
            font-family: Arnhem, serif;
            font-size: 18px;
            margin-bottom: 20px;
        }
        .author-box {
            margin-top: 40px;
            padding-top: 20px;
            border-top: 1px solid #eee;
            font-size: 16px;
            font-style: italic;
        }
    </style>
</head>
<body>

    <article>
        <header>
            <div class="category">COLUMN</div>
            <h1>Het is te zot voor woorden: we pompen Europees geld in Amerikaanse bedrijven die er dan Europese firma’s mee opkopen</h1>
            <h2>De kapitaalmarkt in Europa is als een spoorwegnet met 27 verschillende spoorbreedten, schrijft Hendrik Vos. Samen regels maken is het stuur delen: dat duurt en schuurt, maar in deze crisistijd moeten de Europese leiders écht boven zichzelf uitstijgen.</h2>
            
            <div class="meta">
                <strong>Hendrik Vos</strong> | 2 februari 2026 om 23:59
            </div>

            <img src="https://raw.githubusercontent.com/inbaco/Voseucapital/main/be754248b2569a96c33f6d9a02c675e2d3de30fa.jpg" alt="Europese militairen" class="main-image">
            <div class="caption">De Europese militaire eensgezindheid, waarbij zelfs Deense soldaten zwaaien naar Franse collega’s, is sinds de Groenland-crisis aandoenlijk. © Afp</div>
        </header>

        <div class="content">
            <p>Groenland willen veroveren was zo grotesk dat daar de grens werd getrokken. De geopolitieke grootheidswaan van Donald Trump botste op een gesloten Europees front. De Unie zette zich schrap en rechtte de rug. Plots hoefde Groenland niet meer per se in de winkelkar. De Amerikaanse president dreigde nog wel in maffiastijl: “Als ik het niet krijg, zal ik dat niet vergeten.” Sindsdien kijken Europese leiders ‘s avonds onder hun donsdeken of er geen afgehakte paardenkop ligt. Het is wachten op Trumps volgende fratsen.</p>

            <p>Intussen klinkt het plots eensgezind: de Unie moet sterker worden. Het pleidooi om eruit te stappen, echoot nog alleen in de marginaalste krochten. De Brexit werd een flop en de Britse premier Keir Starmer staat tegenwoordig in de Europese deuropening, de jas aan en zogezegd niet van plan om binnen te komen. Maar geef hem een halve uitnodiging en hij snelt naar de tafel, servet om de nek. Bij geopolitiek overleg is hij zonder mankeren aanwezig en intussen wringt hij zich ook weer in de interne markt. Hij wil zelfs alle Europese landbouwregels opnieuw volgen.</p>

            <p>Politici die de Unie ooit kapot wilden, timmeren vandaag mee aan de versterking ervan. Giorgia Meloni flirtte in Italië met de terugkeer van de lire. Nu ze premier is, piept ze daar niet meer over. Toen een journalist haar confronteerde met haar vroegere standpunt, zei ze verbaasd dat ze zich daar niets van kon herinneren. Bij nationalistische partijen die nu vaak de wind in de zeilen hebben, zie je het ook. Bart De Wever (N-VA) noemde Europa ooit de plek waar je naartoe ging als je nergens anders meer nodig was. “Laat uw bad vollopen en zet uw aderen open”, was zijn therapeutisch advies aan toekomstige Europarlementsleden.</p>

            <p>Het intrigerende aan die kapitaalmarktenunie is dat ze amper bestaat. Probeer maar eens om uw spaargeld op een Litouwse rekening te parkeren, of een hypotheek te nemen in Portugal. Wie met zijn geld de grens over wil, botst op fiscale forten, boekhoudkundige dialecten, uiteenlopende faillissementsregels, verschillende toezichthouders en een grote papierwinkel. De kapitaalmarkt in Europa is als een spoorwegnet met 27 verschillende spoorbreedten.</p>

            <p>Waarom zitten vernieuwers en techkampioenen vaker in Amerika dan in Europa? Omdat we hier dommer, dromeriger of slomer zijn? Of omdat een start-up hier moeilijk investeerders vindt, met al die financiële mini-ecosystemen? Zelfs Europese beleggingsfondsen investeren vaak liever in aandelen op de grote Amerikaanse markt dan in die van het een of andere Europees beursje. Het resultaat: we pompen Europese spaarcenten in Amerikaanse bedrijven die er vervolgens Europese firma’s mee opkopen. Europese ideeën worden Amerikaanse eigendom. Het is te zot voor woorden.</p>

            <p>Daarom is die Europese kapitaalmarktenunie nodig. “Waarom is dat niet allang geregeld?”, klinkt het nu. Onkunde? Slechte prioriteiten? Hoe moeilijk kan het zijn? Zet een paar economen rond een koffieapparaat, steek er een consultant, een IT’er en een stakeholdersbevraging bij, schud stevig en daar komt een dampende kapitaalmarktenunie tevoorschijn!</p>

            <p>Helaas. Er duiken politieke blokkades op. Dat is ook de boodschap van Mario Draghi, sinds kort eredoctor aan de KU Leuven. Een kapitaalmarktenunie fabriceren betekent nationale regels loslaten: belastingen, vennootschapsrecht, toezicht, faillissementsprocedures. De wildgroei moet plaatsmaken voor een gemeenschappelijk kader. Daar wringt het al jaren. De partijen die dwarslagen, zijn meestal degene die zich nu geërgerd afvragen waarom de trein nog niet vertrokken is.</p>

            <p>Samen regels maken is het stuur delen. Rekening houden met Bulgaarse bekommernissen, Finse fijngevoeligheden, Oostenrijkse obstakels, Deense details en Estse eisen. Dat duurt. Dat schuurt. Dat eindigt met een tekst vol voetnoten en overgangstermijnen en een persconferentie in het midden van de nacht. Je hebt dan iets geknutseld waar niemand bijzonder blij van wordt, maar dat in zijn geheel wel aanvaardbaar is.</p>

            <p>Zo werkt Europa. Dit is een continent dat ondanks de vele culturen, talen en belangen wel bijeen wordt gehouden. Niemand ramt er brutaal zijn visie door. Dit maakt Europa anders dan dictaturen, in afbraak of in opbouw. Vaak gaat het traag, soms snel – als er tenminste veel op het spel staat. Crisissen bieden kansen, zegt men. Klopt. Maar de kans moet ook gegrepen worden. De mensen die nu in de cockpit zitten, zien de geopolitieke dreigingen van het moment. Ze zien ook wat er met Europese centen gebeurt, en hoe groeigeld ons door de vingers glipt. Ze delen dezelfde verontwaardiging. Nu moeten ze nog boven zichzelf uit zien te stijgen.</p>
        </div>

        <footer class="author-box">
            Hendrik Vos doceert Europese studies aan de UGent. Zijn column verschijnt tweewekelijks op dinsdag.
        </footer>
    </article>

</body>
</html>
